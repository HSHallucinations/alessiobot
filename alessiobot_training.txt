
Forse la messa a fuoco
era da calibrare - e il pensiero -
per scorgere le forme
dei giorni: un sole
calava fra il fumo,
nel delinearsi dissolto
delle cose immobili.

Aspettavo, ai tempi, che la nuvola scendesse,
che la nebbia mi desse visione
del calcolo esatto, dell'esperienza
dell'atmosfera - l'azzurro.

È un'incessante triangolazione,
la ricerca di distanze
tra punti e l'incedere scartando,
fra le stanze sfumate, le voci.

Rimarranno i reni di questo tempo,
l'immutato nello scarto,
nel non nato, e nelle mani
di una terra
più immobile e profonda
come la somma
di ogni vita vissuta.

Le trasparenze delle intenzioni,
le parole secche, erano nei vettori
dell'ambiente, nella scomparsa
dei particolari di troppo,
come in una sintesi dettata
dal sonno – restava solo
l'essenziale, una marcia inumana.

Sulla patina degli oggetti,
dove resta l'alfabeto
antico, e qui, dentro i posti
un tempo vissuti segue
la calligrafia del sempre.
È la casa dove restava
come in un cosmo
e disegnava sui fogli a righe
le parole di un linguaggio
che si credeva intimo.

Guardare in filigrana il pulviscolo
la mattina dalla finestra,
nel volume contornato, l'anima
di un cortile aperto
di sotto il diaframma,
interno, automatico:
un respiro e l’assaggio
della grammatica nei dintorni,
di ciò che non necessita
al viaggio, allo sparire
nel mattino.

Quel che è rimasto silenzio
scorre tra le fibre, nella tensione
dei muscoli, come la velocità
delle ombre sui palazzoni; un gesto,
poi, la bracciata del nuotatore
in mare aperto e la terra
che s'avvicina prima che il viso
schiuda la bocca,
che la luce scaturisca
dal sottosuolo, dalla pelle.

Non rimane che aspettare
qui nella stanza, misurando
lo spazio tra le ombre,
l’altitudine degli sguardi,
mentre i quadri
alle pareti scandiscono
le dimensioni già vissute.

Torneremo a pensare
canzoni, a tornire le forme,
come in quei mesi
in cui gli occhi segnavano
gli spazi in futuri anteriori
e il panorama, a stento,
era una tela definitiva.

L’immagine sulla condensa
di ieri, sugli argini
popolati di visi ricamati
di cemento e cieli.
Forse anche noi saremo lì,
inghiottiti dai bianchi e dai neri
delle fotografie di un tempo,
dai margini dei libri.

È un ritorno sui selciati,
sugli atomi e le ossa
di ciò che era in luce, come,
nell’avverarsi della prospettiva,
il saluto che si osserva
quando la sera è punto di fuga,
riassunto inesatto dei mondi.

Le finestre sui lati, le grate,
ai fianchi sezionavano il passo
insistendo di luce: non era
già più l'ora: ogni promessa
era ormai il lancio di un sasso
nel vuoto dello spazio tra i tempi.

Il nadir rimane immobile
fra le frasi appollaiate
sui capelli in questa sera finale;
dici che la perpendicolare
ci attraversa i corpi
come un taglio infinito:
“… E saremo gli appesi
delle carte di Marsiglia,
l'abbandono alla luce”.

La voce troverà le tue linee
in una leggerezza perpetua,
nell'ottagono della piazza,
come un tempo, o nella notte
esatta del tuo viso ultimato -
verrà e avrà il tratteggio solitario
e antartico del primo meriggio.

Le figure si perdono - l'ultimo
oscillare dell'altalena
nei soli nel parco urbano
di gomma e verde.
Erano nello slancio e le catene
si piegavano in parabole
trattenute dal vuoto.

Nei profili dell'orizzonte, nei denti
serrati dei monti e dei cieli,
il respiro era veloce
come il giorno - saliva tra i corpi
oscurati dalla notte, nei flash:
tra coscienze assimilate
e passi in dispersione.

Non ci sono, di fronte,
che le innumerevoli vie, i bivi
più vasti del riflettersi,
come in quel pomeriggio
sfumato dagli anni tranciati
di netto, dal volersi scordare
nei brevi destini dell’ora.

Era come il segno descritto
dalle mani, e il rimanere
dei propri trascorsi: le case
stupivano di sole la piazza
e i cavi della tensione
erano le linee demarcate
del tempo sui cieli, i lampi
canori di mondi ripartiti.

Si diceva di trascorsi, di elegie
attraverso i fogli ritagliati:
era nelle linee di ogni lettera
- era la carta, ora, e il taglio
che fissava in un giorno largo
nella porosità del vento le ore.

E ciò che è stato rivendica spazio
ricoprendo di sé le cose vive,
le cose d’oggi di un’aura agghiacciata
di gelida saggezza - si apre leggero
e non sazio, mentre stiamo ritti
sulle nostre ombre riaccese,
attoniti di indolore pacatezza.

Il suo pensiero, a nord-ovest,
domandava il motivo del sole,
mentre il vento era parola
e spina - allora, nelle mani,
l’acqua frizzante era vita
successa in sfere esplose
nella curva della volta celeste.

Era un giorno largo
nelle strade: la mattina
era la fine di un’era,
ed elargiva le sue esche
ai momenti appena spesi,
ridisegnati - c’erano le onde
vive di vite straniere,
incalcolabili, forse, e le ombre.

Tutto era nell’indomani,
nell’osservazione: le lancette
avevano il perno nella pupilla
ossidata dell’ultima orma.

Sotto il giallo pulsava il domani,
nella movenza meccanica
di un cuore urbano, e più giù
gli slanci impolverati e l’antica
tensione dei muri - erano voci
di parole scansate dal sole
in certe ore (erano i cafè rimasti
Art Nouveau, le strisce pedonali,
le chiese e i loro sassi eterni).

Le tue orme
sono stese tutt'oggi sulla polvere
di quelle stanze, le tue. Non c'è
il soffio dei secondi - il corso
quotidiano, i quadranti dispersi
tra gli accordi del tempo diviso -
mentre resti innumerevoli
occhi e mani, dita e colori
di chiome sparse
in centinaia di venti.

La bellezza era nei nervi al cielo,
nei rami simili
a un sistema di specchi, nei
tramonti daltonici degli scampoli
della giovinezza e dei suoi veli
spianati - si arrampicavano
nei minuti le ere di ogni umanità,
nei centimetri le traversate
transoceaniche degli avi.

Che sia allora il richiamo
a una vita domestica e libera,
a un linguaggio da nulla, una parola
vuota come il mare in certi mesi,
la voce da tempo attesa, la linea
parallela dei nostri gesti arresi
al volere dei pomeriggi in primavera,
ai visi struccati dei tempi estinti.

All'incrocio delle strade
di una borgata mezzana,
un confine vasto come l'azzurro
di quest'inizio aprile - il mese
disperato dai grandi occhi -,
ritorna la prassi dell'eterno
passo avanti, di quel metro
rosicato di volta in volta
per l’inerzia di uno sguardo.

Nei sentieri del parco, i tragitti
delle foglie in caduta statica
segnavano inarcandosi la vista
espansa, la coscienza nell'aria.

Quelle vie estasiate, sgravate,
del primo contatto, del restare
immortalati nei margini dei profili:
quelle vie erano viatici umani,
prove carnali di illusioni celesti.

Si fendeva l'ultimo silenzio:
era il congiungersi del porfido,
i passi slegati dell'infanzia
- e il sorriso forzato
di una calma di nebbia
fra le stanze d’entrata.

Il tempo cadrà lungo le tempie:
sarà il sudore di voci subliminali,
assidue come il battito cardiaco.

Era il centro del compasso, l'ago,
e le braccia non spandevano
alcun cerchio ché la vita era muta
oltre ogni perimetro - l'orizzonte
degli eventi era il tempo rallentato,
gli infrarossi come il sangue
dilatato di prossime partenze.

Misurava il passare dei soli,
da quel momento
rimasto in stand-by, l'ammontare
del costo, il prezzo impagabile
del desiderio sedato -
l'aria era ruggine e il vento
soffiava un vuoto pneumatico,
come ai lati delle strade
i rigagnoli ai tombini.

Si destava fra le spalle e la gola
il fondo luminoso della veglia,
lo sguardo verso l'alto, al vuoto:
gli appartamenti i pavimenti
mai calpestati le vite solamente
passi sui parquet: anch'essi
svanivano in un libro vuoto,
su una carta di momenti interstiziali.

L'uomo si chiedeva
quale fosse la forma del suo amore,
il contorno di sale, l'incisione,
e su che materia il segno - se fosse
luce del giorno o asfalto la tela
informe e statica. E i negozi e
le loro vetrine si affacciavano
eterni nel passato prossimo
di infinite lontananze, nelle cause
impassibili della continua resa.

Il segno, la curva del gesto
delle mani tra i capelli - era un momento -,
e non volevo altro che un pensiero
che fosse pensiero, che una voce
che spalancasse il reale in un taglio
netto, in un sorridersi pacato.

Sotto i balconi ingrigiti, nel passeggio
muto dei pomeriggi col volto
rivolto al dopodomani, guardavamo
le tracce del passaggio insistente
del traffico ritornato come una vita
già vissuta - l'aroma del distacco
imminente e la scossa accorata
e immobile del nostro ultimo sogno.

Mi interessa la mano
che regge la fotografia,
il punto di contatto
tra la pelle e l'acetato.

Dappertutto varcavano le porte
millimetriche del corpo disteso,
nei vasi sanguigni, nei tendini,
ed erano ricordi e sillabe,
qualche volto a tre quarti -
per le vie del quartiere,
suonavano i passi, notturni:
l'anteprima di un buio verticale
sullo scorcio vasto dei giorni.

Non era altro che un viaggio
alle radici della fame:
la tenda svolazzava, gli spazi
fra le trame erano micromondi,
finestre su tempi atomici,
e le nostre bocche bramavano
quell'aria in morsi eterni.

Due gabbiani si incrociano, in volo,
tergicristalli perenni,
sui lidi frammentati e sul cielo
in condizioni critiche, nelle
creazioni mute, nei segni
dei bikini, nei moti crescenti
di queste onde dure.
E già non è più un incontro,
è una parola
nel foglio immenso del tempo.

E si vedeva, come slabbrato,
il circondario minimo dei giorni
(un cuore d’un rosso di ruggine
pareva cingere col battito
il tempo in movimenti carsici):
era uno spandersi dell’interiore
e del di fuori, uno sfaldarsi
del sotteso e perenne inganno.

In questa zona il cielo è ovunque:
dietro i tetti, sulle finestre, fra le reti
dei campetti, sull’erba sintetica,
sulla fine dei lampioni viventi
come ombre umane;
la sintassi è aperta di vento
e ci si parla di racconti vasti
seguendo fra le masse slanciate
delle case, fra i volti squadrati
di decenni popolari, le stesse tende
e le armonie in verde e grigio e le trame
rigide di ruvide modestie e folate soavi,
il loro incontro figlio della storia
d’una logica scordata.

La porta semiaperta sulla stanza,
le strade fra i mobili (nel buio
scansava le statuette, i volti rabbuiati),
le dita sul legno e i graffi
che scavavano sugli angoli i dirupi
di ricordi molecolari:
si sarebbe detto che la notte gravida
di profili vaghi fosse il negativo
del più alto abbandono.

Nel cammino deciso tra i portici in stralci
di pomeriggio, si stendevano le strade
di destini istantanei - gli occhi
non erano più occhi e avanzavano
oltre la vista quotidiana, sezionavano
le arcate le vetrine le forme
sulla muratura, le grinze umane del tempo.

I secondi stadi di riflessione
nel piegarsi delle dita,
mentre sedeva, e l’altra
vita, i modi a cui aggrapparsi,
le distrazioni; diceva
di parole sparse e ore
sopravvissute come statue di cera -
c’era il calore sulla fronte,
il pensiero soppresso, e oltre
la finestra una vista di primavera
astratta di sole bianco, assorta.

Poca secchezza sparsa sul muro,
qualche ombra discesa, la spesa
appoggiata alle caviglie:
intanto attendeva l'ascetica storia
di una prima strada percorsa,
una memoria di lino aria estate;
si vedeva la calce tra i profili, la pace
di lineamenti decisi e puntuali,
e il viso era rivolto
all'occidente del tempo.

Portavi le mani ai capelli
mossi d'autunno
e primavera innestata, e ai fiori
d'alluminio messi come tiara
semplice e leggera,
come il tuo ridere d'ogni risata.

Torno a quando mi raccontavi gli anni
impossibili delle tue mille infanzie,
il palpitare della linfa nei rami
sopra i nostri confini
raccolti in un abbraccio minerale.

Il traffico spariva oltre il pannello
della fermata seicentoventicinque,
mentre l'astro poteva osservarci
nel suo asciutto bagliore di nichel -
e c’era l’allergia a quello sguardo
fisso e la staticità dei ritmi umani
distesi sull’asfalto del pianeta.

E vedevo collassare la tua alba
sul volto piano delle cose, nelle altre
pianure stese sul quotidiano (sulle
superfici delle mensole, dei quaderni
vuoti dalle quiete pagine sparse).

Perché la vita disegnava le tue parole
distratte in un fil di voce, e il segno
era taglio di contorni, assenza
di materiali e pura presenza
nella tua malattia infinita e pensata -
la discesa di un ottovolante, la
direzione delle storie più rigide.

Non è il fumo che permea il cuore
arrossito di quei cortili e non il fiato
impermeabile del centro città,
le ore trascorse:
ciò che ci tiene è la parabola
ridisegnata, il profilo
del nostro vederci e le parole
non dette mentre forse ci vediamo.

Mentre mi attraversi di sale
e cocci di vasi pieni, la lastra
radiografica della notte -
la prosa accecante sul nero
- ti priva delle ore più vicine,
attende la risposta, una sillaba,
per rinascerti più viva.

Nelle tasche portava ancora chiodi
neri per cieli mori di tempo e cenere,
per le occhiate lasciate a riposare
sul terrazzo mentre cenavano (pane,
birra, qualche altra pietanza); il traffico
spolpava con la voce i rintocchi
incoerenti delle loro campane, e le luci
della collina erano lucciole fotografate.

Prima che la voce stringa
nella sua forma quest'ultima sera,
verrà dai vicoli più in ombra
la scrittura indecisa
di finestre sconosciute e grondaie
nere - si distrarranno
i tempi per la memoria
che chiude gli occhi
nel suo ritorno a casa.

Si vedono aurore fuggire in fughe
di polvere, le ore contate sui polsi:
abbiamo vene digitali come i bambini
coi loro orologi di plastica e luce -
e questo restare in piedi astratti,
senza posa come nuvole trafitte,
è ora la condizione di base,
la nostra ultima vita perenne.

Ogni passo si muoveva nei limiti,
qualche crampo assecondava il ritmo
della città in piena armonia: mi dicesti
che i semafori sono senza volontà
come gli sguardi degli insetti, e si camminava
fra le auto ormai acciaccate
dall'ingordigia di questo tempo di
questo quartiere periferico, mentre i passi
erano passi fermi e la notte
quasi scorreva oltre i profili
dei palazzi che parevano dormire.
